---
title: "De perfecte ochtend: hoe je elke dag kan winnen"
description: Maak energie, word sterker, vind focus en word slimmer.
date: 2018-07-30T20:31:00+02:00
draft: false
tags:
  - impossible-life
header:
  image: headers/looking.jpg
  caption: "Maak energie, word sterker, vind focus en word slimmer."
---

Ik zie de ochtend als de **fundamenten van mijn dag**. Als'k dit niet juist doe,
voel ik me moe, word snel afgeleid en loop ik gewon de hele dag ambetant rond.
Da's niet leuk. Dus, als jij je vreselijk voelt wanneer je moet opstaan, zes uur
nodig hebt om niet meer slaperig te zijn of niets klaar krijgt op een dag: laat
me tonen hoe ik dat heb gefixt.

De eerste momenten nadat je je ogen opent zijn het belangrijkst. De eerste
dingen waar je over nadenkt en de eerste dingen die je doet gaan zich verder
dragen door de dag. Dus, dat wetende begin je te beseffen hoe cruciaal het is
dat het eerste dat je moet doen op een dag gewoon *winnen* is. Jep, ik ben
serieus, dit is hoe de ochtend voelt voor mij!

Hieronder overloop ik mijn ochtendroutine die gemaakt is om vier dingen in orde
te krijgen:

- Energie genereren
- Sterker worden
- Focus vinden
- Slimmer worden

Dus die vier dingen zijn al gebeurd nog voor de dag is begonnen, voor er iemand
anders wakker is---zalig, toch? Dit gevoel, weten dat je al zo veel hebt gedaan,
is van onschatbare waarde. Dus ja, dat betekent wel dat je vroeg moet opstaan.
Anders gaat het universum wel een manier vinden om je te doen ontsporen. Voor
mij is het op dit punt gewoon onmogelijk om in bed te liggen als er al iemand
anders thuis wakker is. Ik *hou ervan* dat ik de tijd heb in de ochtend die
helemaal voor mezelf is, waar ik gewoon alles kan doen wat ik belangrijk vind en
het klaar heb nog voor de dag is begonnen.

Hopelijk leer je iets uit deze uitleg. Misschien neem je mijn routine over of
misschien neem je hier en daar een element, maakt niet uit. Ik denk dat alles
wat je toevoegt aan je routine je blijer zal maken. Hopelijk doe je uiteindelijk
alles maar als je denkt dat dat moeilijk zou zijn in het begin, doe het op je
gemakje. Laten we beginnen!



## Energie genereren

Dit is zo één van die dingen waarvan mensen het moeilijk hebben om te
aanvaarden. Ik snap het---ik ben lui, misschien is er af en toe wel een *kleeein
momentje* waarop jij ook lui bent, mensen zijn gewoon lui. Maar op een bepaald
moment maak je hopelijk de klik en besef je: **wauw, energie is gewoon iets dat
je *genereert*, geen dagelijkse loterij!** Er zijn specifieke dingen die je kan
doen die zorgen dat je alert, wakker en vol energie bent.

De eerste paar seconden nadat je wekker af gaat zijn de belangrijkste hier, denk
ik. Dat is het moment waarop je brein is aan het beslissen "zou ik nu opstaan of
zou ik een excuus verzinnen om te blijven liggen?" Dus, zeg gewoon **nee**. Dit
is *mijn* ochtend, brein. Geef het geen tijd om te beginnen twijfelen, spring
uit bed en steek je armen in de lucht: yes, gewonnen! Ja, dat is heel erg raar,
zo recht springen. Het went wel maar blijft raar, ook al doe je het al jaren.
Maar als je recht kan springen, rondlopen en enthousiast bewegen---geloof me, je
lichaam zal wel zorgen dat het wakker is.

Een heel tactische tip om met energie op te staan: sta elke dag op hetzelfde
moment op. Ook al ben je de vorige dag veel later gaan slapen, sta gewoon op op
hetzelfde moment. In mijn ervaring en in alle research die ik vond ga je je zo
wakkerder voelen dan als je zou uitslapen en je aantal uren slaap zou krijgen.
Je kan doorheen de dag wel wat slaap inhalen met een dutje en de volgende dag er
vroeger in kruipen, eventueel. Natuurlijk, probeer nog steeds op tijd in bed te
kruipen hè! Als je daar moeite mee hebt, stel gewoon 's avonds een extra wekker
in. Ook op het weekend sta ik op hetzelfde uur op. Anders ben je moe op zaterdag
én op maandag---niet echt de moeite.



## Sterker worden

De tweede stap, een workout doen, heeft eigenlijk ook veel te maken met energie.
Eén van de belangrijkste redenen om veel te bewegen is dat het je lichaam traint
om energie aan te maken. Bij mij maakt die ochtend-workout in ieder geval een
gigantisch verschil in mijn energieniveaus! Doorheen de dag probeer ik sowieso
zo veel mogelijk te bewegen (roltrappen zijn voor mietjes) maar de
ochtend-workout is nodig om dat in gang te krijgen.

Wat je precies doet hier maakt eigenlijk niet zo veel uit. Probeer wat te
zweten. Als je iets kort en eenvoudig wil, doe een HIIT-routine met wat squats,
push-ups en een plank. Ik doe dit soort eenvoudige oefeningetjes al jaren en ben
er al een hele hoop sterker van geworden!



## Op naar hoofdstuk twee: de geest

Nu neem ik mijn douche en maak m'n koffie'tje, als overgang naar de tweede helft
van de routine die zich bezig houdt met de geest in plaats van het lichaam.



## Focus krijgen

Dit is eigenlijk een recente toevoeging aan mijn routine maar het heeft al heel
erg geholpen met te voorkomen dat ik afgeleid word doorheen de dag, en zorgt dat
ik werk aan de dingen die'k belangrijk vind. Dus ik zit neer met mijn agenda en
beslis wat ik ga doen doorheen de dag. Meestal ziet heeft een dag een vrij
gelijkaardige, ruwe, structuur:

- De ochtend is voor de belangrijkste taak van de dag: één blok van pure focus
- Rond de middag doe ik meestal communicatie-dingen zoals email en sociale media
- In de namiddag is er nog een werkblok maar hier mag het wat "lichter" en samen
  met andere mensen zijn. Meetings doe ik zo veel mogelijk in de namiddag.
- 's Avonds mag ik niet vergeten om tijd te nemen om tot rust te komen. Om uit
  te gaan of babbelen met vrienden is dit natuurlijk ook het beste moment.
  


## Slimmer worden

Dit is waarschijlijk mijn favoriete moment van deze routine. Elke ochtend
spendeer ik een dik half uur aan een boek te lezen. Het is belanrgijk dat je je
hele leven lang blijft leren en ik vind het ook gewoon keileuik! Dit maakt me
echt gelukkig: ik weet dat ik al slimmer ben nog voor acht uur 's ochtends.
Zalig.

Zorg er zeker voor dat dit iets lang is. Drie korte artikels uit de krant of
honderd tweets lezen werkt niet. Soms doe ik een online cursus, maar zorg wel
dat je de dag op voorhand al weet wat je gaat doen. Anders ga je je tijd
spenderen aan rond te zoeken en word je al afgeleid. Slechte manier om je
werkdag voor te bereiden.



## De overwinning vieren

Dat was het! Na het leren weet ik precies waar ik moet aan beginnen. Maar eerst
is het tijd om de overwinning te voeren. Het heeft me veel te veel tijd gekost
om dit te beseffen, waardoor ik me een beetje "meh" voelde over mijn routine.
Het was iets dat ik deed omdat'k dacht dat het moest, niet omdat ik het leuk
vond. Maar als je de tijd neemt om je overwinning te vieren en jezelf te
belonen, ga je je veel beter voelen en het ook volhouden. Maak het vieren van je
overwinningen een gewoonte en zal zien dat ze blijven komen.

Voila! Hopelijk heb je genoten van dit berichtje! Ik hoop dat je op gang kan
komen na het lezen van dit voorbeeld. Als je nog geen ochtendroutine hebt, neem
*nu* (ja, nu) de tijd, neem een stylo en wat paper en schrijf op wat je
morgenochtend gaat doen. Het kan super-eenvoudig zijn, bijvoorbeeld een glas
water drinken of tien keer pompen, maar zorg dat je in *beweging* komt. Zo blijf
je gaan.

Merci om te lezen!
